<p><strong>روز دوم: انعطاف‌پذیری روانی (Psychological Flexibility)</strong></p>
<p>هدف ما از استفادهٔ روش اکت این است که به *انعطاف‌پذیری روانی* دست پیدا کنیم. این هدف از ترکیب سه مهارت مهم به‌دست می‌آید:</p>
<p>الف) توانایی تمرکز آگاهانه و اختیاری در لحظهٔ حال</p>
<p>ب) توانایی روبرو شدن با احساسات و افکار با ذهن باز و بدون قضاوت</p>
<p>ج) توانایی پیش‌بردن زندگی در راستای ارزش‌های شخصی</p>
<p><strong>این به چه معنا است؟</strong></p>
<p>توانایی تمرکز آگاهانه و اختیاری در لحظهٔ حال (voluntarily attend in the moment) مربوط می‌شود به مورد اول و دوم در تصویر شش‌ضلعی (hexagon) که در درس روز گذشته دیدیم. (در اینجا، تصویر آن شش‌ضلعی دوباره برای مشاهده آورده شده است تا بتوانیم بهتر درک کنیم که این مهارت‌ها چگونه با هم کار می‌کنند)</p>
<p><img src="/assets/1/image1.png" style="max-width: 80%;" /></p>
<p>فرایندهای ذهنی یا مهارت‌هایی مانند برقراری تماس با لحظهٔ حال (شماره ۱) و دیدن خود به‌عنوان بخشی از یک زمینهٔ بزرگ‌تر از خود (شماره ۲) به ما کمک می‌کند که از واقعیت موجود در لحظه فرار نکنیم، بلکه جرأت ماندن در آن را داشته باشیم. وقتی که ما بیش از حد به گذشته فکر می‌کنیم، یا نگران آینده هستیم، و یا زمانی که سعی می‌کنیم ناراحتی‌ ناشی از بودن در یک وضعیت خاص را سرکوب کنیم، در آن حالت ما معمولاً در یک «سختی ذهنی» (mental rigidity) ناسالم گیر می‌مانیم، به‌جای آنکه انعطاف‌پذیری روانی خود را حفظ کنیم. وقتی که ما سعی می‌کنیم احساسات و افکار ناخواستهٔ خود را سرکوب یا کنترل کنیم، خطر بزرگ این است که آن‌ها به‌جای ما را کنترل کنند. بسیاری از مشکلات روانی ما دقیقاً از همین «سختی ذهنی» به‌وجود می‌آید.</p>
<p>توانایی «احساس کردن و فکر کردن با گشودگی» مربوط می‌شود به شماره ۳ و ۴ در شش‌ضلعی. پذیرفتن (شماره ۳) دردها و افکار و احساسات ناخوشایند، و (توانایی ایجاد اندکی فاصله (شماره ۴) میان این تجربه‌ها و حس هویت یا «خود» ما، بسیار مهم است. رو آوردن به‌سوی درد برای مشاهدهٔ آن، به‌جای آن‌که از آن روی برگردانیم، یک گام حیاتی است تا بتوانیم با آن کنار بیاییم.</p>
<p>و در نهایت، توانایی همسو کردن زندگی‌مان با ارزش‌هایمان مربوط است به (شماره ۵ و ۶) در تصویر شش‌ضلعی.</p>
<p>نخست، ما باید از ارزش‌های خود آگاه باشیم (شماره ۵)چه چیزی در زندگی برای ما اهمیت دارد؟ و مهم است که این را خود ما دریابیم، نه فقط آنچه دیگران فکر می‌کنند که مهم است. ما باید از «ستاره‌های راهنمای» خود آگاه باشیم، تا بتوانیم انتخاب‌ها و اعمال خود (*شماره ۶*) را با آن‌ها هم‌راستا بسازیم.</p>
<p><strong>تمرین روز</strong></p>
<p><strong>پرسش برای تامل</strong></p>
<p>آیا چیزی از درس دیروز یا امروز بود که برایت جدید بود؟ یا جالب بود؟ یا سخت برای فهمیدن؟ تا حالا چه سوالاتی داری که امیدوار هستی در درس‌های آینده جواب داده شوند؟ می‌توانی تأملات خود را در بخش یادداشت‌های اپلیکیشن یا در کتابچه خودت بنویسی. اما ما توصیه می‌کنیم که حتماً افکارت را بنویسی تا برای خودت واضح‌تر و روشن‌تر شوند.</p>
<p><strong>شعر روز</strong></p>
<p>شب نمی ماند این چنین تیره بعد از او نوبت سحرگاه است</p>
<p>پشت این ابرهای تیره و تار جنگلی از ستاره و ماه است</p>
<p>به جهان باید این چنین نگریست گاه دلگیر و گاه دلخواه است</p>
<p>شاد باید که بگذریم از او و نگویم عمر کوتاه است</p>
<p>مجتبی کاشانی</p>
<p>این شعر درباره مواجه شدن با خوبی‌ها و بدی های زندگی چه می‌گوید؟ آیا فکر می‌کنی این شعر بازتاب‌دهنده مفهوم «انعطاف‌پذیری روانی» است که امروز درباره‌اش آموختی؟ چرا؟ یا چرا نه؟ تفاوت «انعطاف‌پذیری روانی» و «تفکر مثبت» چیست؟</p>