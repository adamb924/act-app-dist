<p>روز سوم: خشکی روان‌شناختی <strong>(Psychological
Rigidity</strong>)</p>
<p>هدف ما رسیدن به انعطاف‌پذیری روان‌شناختی است. اما نقطه‌ی مقابل آن چیست؟
می‌توان آن را خشکی روان‌شناختی نامید. خشکی به این معناست که چیزی «سخت» است
و توانایی تغییر ندارد. این همان حالتی است که ما در الگوهای تکراری واکنش
و حل مسئله گرفتار می‌شویم؛ الگوهایی که نه‌تنها مشکلات ما را حل نمی‌کنند،
بلکه باعث می‌شوند نگرانی‌ها و ترس‌هایمان بیشتر و شدیدتر ما را در بر گیرند.
عادت‌هایی که برای گریز از درد و ترس‌ها می‌سازیم، به جای آن‌که به ما کمک
کنند، اغلب زندگی‌مان را دشوارتر می‌سازند.</p>
<p>برای مثال: معمولاً شخصی که از خشکی روان‌شناختی رنج می‌برد، توانایی‌اش
برای حس کردن احساسات خود محدود می‌شود. او می‌کوشد احساسات منفی را نادیده
بگیرد و به خود اجازه‌ی تجربه‌ی آن‌ها را نمی‌دهد، اما در نتیجه، تمام احساسات
ـ حتی احساس شادی ـ سرکوب می‌شوند. او حتی شادی را نیز می‌کوشد از خود دور
کند، زیرا شادی می‌تواند اندیشه‌ی مخالفش را در ذهن او برانگیزد؛ یعنی همان
درد و رنجی را که سعی دارد با آن کنار بیاید. شاید با خود بیندیشد: «این
شادی دوام نخواهد داشت چون...» یا «من سزاوار شادی نیستم چون...»</p>
<p>بنابراین برای پرهیز از احساسات و افکار دشوار، ترجیح می‌دهیم بی‌حس شویم.
شاید در کوتاه‌مدت چنین حالتی مانند یک راه‌حل کارا به نظر برسد، اما در
درازمدت اگر نسبت به احساسات خود بی‌حس شویم، بخش عظیمی از اطلاعات ارزشمندی
را که احساسات می‌توانند به ما انتقال دهند از دست می‌دهیم، و در نتیجه
زندگی‌مان سخت‌تر و پیچیده‌تر می‌شود.</p>
<p>سختی روان‌شناختی به این معناست که ما - اغلب به‌صورت ناآگاهانه - قواعدی
در ذهن خود ساخته‌ایم و پیوسته آن‌ها را برای خود بازگو می‌کنیم. از این‌رو
می‌توان آن‌ها را «قواعد گفتاری» نامید.</p>
<p>ما چنین می‌پنداریم که این قواعد گفتاری، شیوه‌ی کارکرد زندگی را توضیح
می‌دهند — مثلاً چه کارهایی را باید انجام دهیم، چه کارهایی را نباید انجام
دهیم، و چگونه باید با یک مشکل روبه‌رو شویم. این قواعد معمولاً بر اساس
فرمولی از نوع «اگر- آنگاه» ساخته می‌شوند. برای نمونه: «اگر خشم خود را
نشان دهم، آنگاه پدر و مادرم را ناامید خواهم کرد». «اگر درباره‌ی این موضوع
بیندیشم، آنگاه دچار اضطراب می‌شوم؛ و اگر مضطرب شوم، دیگر توانایی مقابله
را نخواهم داشت». «اگر فرزندانم به من توجه نکنند، آنگاه ثابت می‌شود که من
ارزشی ندارم». «اگر این مطلب را در اینترنت تماشا نکنم، آنگاه استرسم بدتر
خواهد شد». «اگر برادرم را ببخشم، آنگاه ترس از بی‌اعتبار شدنم تحقق خواهد
یافت»</p>
<p>به همین ترتیب، هر کاری می‌کنیم تا مطابق این «قواعد گفتاری» در ذهن‌مان
زندگی کنیم، و آزادی ما برای انتخاب راهی دیگر بسیار محدود می‌شود.اما حقیقت
تلخ این است: مشکلات، ترس‌ها، احساسات، افکار و دردهای ما هرگز واقعاً از
میان نخواهند رفت — فرقی ندارد که چند قاعده را برای رهایی از آن‌ها را
دنبال کنیم. آن افکار و احساسات ناخواسته همیشه حضور خواهند داشت. پس پرسش
اصلی این نیست که چگونه از آن‌ها خلاص شویم، بلکه این است که چگونه می‌توانیم
رابطه‌ی بهتری با آن‌ها برقرار کنیم؟ چگونه می‌توانیم پیوند سالم‌تری با افکار
و احساسات ناخواسته‌مان بسازیم تا دیگر زندگی ما را کنترل نکنند؟ زیرا افکار
فقط افکارند.اما آن‌چه با آن‌ها انجام می‌دهی و واکنشی که در برابرشان نشان
می‌دهی، به تصمیم تو بستگی دارد. و این همان چیزی است که در ادامه‌ی این سفر،
بیشتر در مورد آن خواهیم آموخت.</p>
<p>تمرین روز</p>
<p>متن زیر را بخوانید (یا به آن گوش دهید) و سپس در پایان، در مورد
پرسش‌هایی که مطرح می‌شود، تأمل کنید.</p>
<p>روایتی وجود دارد (شاید افسانه باشد، اما با این حال نمونه‌ی خوبی برای
توضیح مفهوم انعطاف‌پذیری روان‌شناختی است) درباره‌ی عالمی دینی که شبی در
نیمه‌های شب از خواب بیدار شد. وقتی در اتاق نگریست تا ببیند چه چیزی باعث
بیداری‌اش شده است، دید که شیطان در کنار پای تختش ایستاده است. حال، واکنش
آن مرد چه بود؟ آیا او با وحشت از بستر برخاست و با التماس از شیطان خواست
که برود؟ آیا از ترس خشک و بی‌حرکت شد، چنان‌که تا پایان شب نتوانست تکان
بخورد؟ یا کوشید شیطان را تهدید کند تا او را تنها بگذارد؟ یا از اتاق
بیرون دوید تا جایی پنهان شود و هرگز دوباره به آن اتاق بازنگردد؟ خیر،
پیرمرد چنین نکرد. او تنها گفت:«او، باز هم خودت هستی!» سپس رویش را
برگرداند و دوباره به خواب رفت، با این اطمینان که تا صبح، شیطان دیگر
ناپدید خواهد شد.</p>
<p>این داستان نشان می‌دهد که احساسات و افکار ناخواسته‌ی ما در حقیقت
نمی‌توانند به ما آسیبی برسانند. اما این واکنش ما به آن‌هاست که می‌تواند
زندگی‌مان را واقعاً دشوار یا محدود سازد.</p>
<p>حالا چند سوال برای شما داریم؟</p>
<ol type="1">
<li><p>آیا تا به حال متوجه شده‌اید که شما راهکارها یا الگوهای واکنشی خاصی
دارید که معمولاً هنگام بروز احساسات یا افکار ناخواسته از آن‌ها استفاده
می‌کنید؟ برای نمونه: آیا سعی می‌کنید حواستان را از آن افکار و احساسات پرت
کنید؟ آیا تلاش می‌کنید آن‌ها را سرکوب یا نادیده بگیرید؟ آیا نسبت به آن‌ها
بی‌حس و بی‌تفاوت شده‌اید؟ یا خود را به خاطر داشتن چنین افکار و احساساتی
سرزنش می‌کنید؟</p></li>
<li><p>آیا آگاه هستید که در زندگی‌تان قواعد یا قانون‌هایی برای حل مشکلات
ایجاد کرده‌اید؟ برای نمونه، مانند این جملات:« من باید این کار را انجام
دهم» «من باید این‌گونه باشم» «من باید تلاش کنم تا آنگاه همه‌چیز بهتر خواهد
شد» یا این‌گونه باورها «اگر این کار را انجام دهم یا اگر این کار را انجام
ندهم آنگاه نتیجه‌ی بدی در پی خواهد داشت»</p></li>
</ol>
<p>در روزهای آینده، خواهیم کوشید بررسی کنیم که آیا راه‌های دیگری برای
کنار آمدن با مشکلاتمان وجود دارد یا نه</p>
<p>راه‌هایی غیر از این «قواعد» حل مسئله‌ای که تاکنون برای خود
ساخته‌ایم.</p>
<p>شعر روز</p>
<p>تن آدمی شریف است به جان آدمیت نه همین لباس زیباست نشان آدمیت</p>
<p>اگرآدم به چشم هست ودهان وگوش وبینی چه میان نقش دیوار و میان آدمیت</p>
<p>خور و خواب وخشم و شهوت شغب است و جهل و ظلمت حیوان خبرندارد ز جهان
آدمیت</p>
<p>به حقیقت آدمی باش و گرنه مرغ باشد که همین سخن بگوید به زبان آدمیت</p>
<p>مگر آدمی نبود که اسیر دیو ماندی که فرشته ره ندارد به مکان آدمیت</p>
<p>اگر این درنده خویی زطبیعت بمیرد همه عمر زنده باشی به روان آدمیت</p>
<p>رسد آدمی به جایی که به جز خدا نبیند بنگر که تا چی حد است مکان
آدمیت</p>
<p>طیران مرغ دیدی٬ تو ز پایبند شهوت به در آی تا ببینی طیران آدمیت</p>
<p>نه بیان فضل کردم که نصیحت تو گفتم هم از آدمی شنیدیم بیان آدمیت</p>
<p>سعدی</p>
<p>شعر سعدی را می‌توان از دیدگاه معنویت خواند و درک کرد،اما همچنین می‌توان
آن را از دیدگاه روان‌شناسی نیز تفسیر نمود.رهایی از «دیو» (یا «شیطان») را
می‌توان هم به‌عنوان حقیقتی معنوی فهمید، و هم به‌عنوان حقیقتی روان‌شناختی؛ ما
نیز در درون خود آرزومند آنیم که از افکار و احساسات ناخواسته‌ای که احساس
می‌کنیم ما را به بند کشیده‌اند، آزاد شویم. چه چیزی انسان را از حیوان
متمایز و یگانه می‌سازد؟ نه ویژگی‌های ظاهری‌اش، بلکه توانایی او در شناخت
خویشتن و درون‌نگری.ما انسان‌ها دارای مغز شگفت‌انگیزی هستیم که می‌تواند
اندیشه‌های پیچیده داشته باشد و در سطحی والا از خرد و استدلال بیندیشد. اما
همین مغزِ شگفت و پیچیده، می‌تواند به‌گونه‌ای دیگر به دشمن خودِ انسان بدل شود
زیرا ما را در قواعد و باورهایی به بند می‌کشد که گمان می‌کنیم منطقی‌اند، حال
آن‌که در حقیقت، مانع از آن می‌شوند که زندگی‌ای معنا‌دار و رها داشته
باشیم.</p>